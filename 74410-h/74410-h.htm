<!DOCTYPE html>
<html xmlns="http://www.w3.org/1999/xhtml" lang="ca" xml:lang="ca">
<head>
  <meta charset="utf-8" >
  <meta name="generator" content="pandoc" >
  <meta name="viewport" content="width=device-width, initial-scale=1.0, user-scalable=yes" >
  <meta name="author" content="Miquel Costa i Llobera" >
  <meta name="dcterms.date" content="1906-01-01" >
  <title>Horacianes</title>
  <style>
    html {
line-height : 1.5;
font-family : Georgia, serif;
font-size : 20px;
color : #1a1a1a;
background-color : #fdfdfd;
}
body {
margin : 0 auto;
max-width : 36em;
padding-left : 120px;
padding-right : 50px;
padding-top : 50px;
padding-bottom : 50px;
}
@media print {
body {
background-color : transparent;
color : black;
font-size : 12pt;
}
p, h2, h3 {
orphans : 3;
widows : 3;
}
h2, h3, h4 {
page-break-after : avoid;
}
}
p {
margin : 1em 0;
}
a {
color : #1a1a1a;
}
a:visited {
color : #1a1a1a;
}
img {
max-width : 100%;
}
h1 {
  margin-top : 1.4em;
  text-align : center;
} 

h2, h3, h4, h5, h6 {
margin-top : 1.4em;
text-align : left;
}
h2 {
  border-bottom-style: solid;
  border-color: gray;
}
h5, h6 {
font-size : 1em;
font-style : italic;
}
h6 {
font-weight : normal;
}
ol, ul {
padding-left : 1.7em;
margin-top : 1em;
}
li > ol, li > ul {
margin-top : 0;
}
blockquote {
margin : 1em 0 1em 1.7em;
padding-left : 1em;
border-left : 2px solid #e6e6e6;
font-family: Arial, Helvetica, sans-serif;
font-size: 90%;
}
code {
font-family : Menlo, Monaco, 'Lucida Console', Consolas, monospace;
font-size : 85%;
margin : 0;
}
pre {
margin : 1em 0;
overflow : auto;
}
pre code {
padding : 0;
overflow : visible;
}
.sourceCode {
background-color : transparent;
overflow : visible;
}
hr {
background-color : #1a1a1a;
border : none;
height : 1px;
margin : 1em 0;
}
table {
margin : 1em 0;
border-collapse : collapse;
width : 100%;
display : block;
}
table caption {
margin-bottom : 0.75em;
}
tbody {
margin-top : 0.5em;
border-top : 1px solid #1a1a1a;
border-bottom : 1px solid #1a1a1a;
}
th {
border-top : 1px solid #1a1a1a;
padding : 0.25em 0.5em 0.25em 0.5em;
}
td {
padding : 0.125em 0.5em 0.25em 0.5em;
}
header {
margin-bottom : 4em;
text-align : center;
}
#TOC li {
list-style : none;
}
code {
white-space : pre-wrap;
}
span.smallcaps {
font-variant : small-caps;
}
span.underline {
text-decoration : underline;
}
div.column {
display : inline-block;
vertical-align : top;
width : 50%;
}
div.hanging-indent {
margin-left : 1.5em;
text-indent : -1.5em;
}
ul.task-list {
list-style : none;
}
  </style>
  
</head> 
<body> 
<header id="title-block-header"> <img
src="images/cover.jpg" alt="portada" > <h1
class="title">Horacianes</h1> <p class="author">Miquel Costa i
Llobera</p> <p class="date">1906</p> </header> <p><code> 
Aquest text ha estat digitalitzat i processat per 
l’Institut d’Estudis Catalans, com a part del projecte 
Corpus Textual Informatitzat de la Llengua Catalana. 
</code></p> <h2 id="i-a-horaci">I A Horaci</h2> <p>Príncep
afable de la docta lira,<br > mestre y custodi de la forma
bella,<br > tu qui cenyires de llorer y murta<br > doble corona:</p>
<p>ara toléra que una mà atrevida<br > passi a mon poble la qu’ab tal
fortuna<br > tu transportares al solar de Roma<br > cítara grega.</p>
<p>Aspra y ferrenya sonarà en ses cordes<br > fines la llengua de ma
patria dura;<br > mes també noble hi sonarà: ma patria<br > filla es
de Roma.</p> <p>Filla de Roma per la sanch, pel geni,<br > clara y
robusta com sa mare antiga,<br > guarda en ses terres per llevor de
gloria<br > cendra romana.</p> <p>Sí: dins sa terra’l cavador
atònit<br > òssos y marbres y joyells hi troba,<br > armes, monedes y
penons qu’ostentan<br > l’àguila augusta.</p> <p>Bella ma patria es
ademés. Viuría<br > sens anyoransa ta divina Musa<br > dins exa terra
que cenyeix la blava<br > mar de Sirenes.</p> <p>Illa es galana,
ahont el sol de Grecia<br > brilla puríssim, y d’ardenta sava<br >
pròdich, li dona ab lo rahim alegre<br > l’àtica oliva.</p> <p>Déxa,
donchs, ara que dins ella evoqui<br > clàssiques formes, y l’antiga
Musa,<br > just ab sos propis ornaments, ma patria<br > veja
somriure.</p> <p>Ara que folla l’invocada Furia,<br > febre als
poetes inspirant, ungleja<br > l’harpa plorosa, y entre fanch
destila<br > fonts d’amargura,</p> <p>oh! còm anyora mon afany les
clares,<br > dolses fontanes del Parnàs helènich!…<br > Mestre, ab ta
bella, cisellada copa,<br > déxamhi beure.</p> <p>Déxa que tasti la
sabor antiga<br > qu’omple tes odes y dins elles dura,<br > com un vi
ranci de Falern que guardan<br > àmfores belles.</p> <p>Nèctar
poètich ab que’l cor s’anima,<br > febre y deliris d’embriach no
dona;<br > dona la calma del Olimp, la sana<br > forsa tranquila.</p>
<p>Qui de tal nèctar troba’l gust, no cerca<br > l’or, ni les armes,
ni’l domini frèvol:<br > l’art es sa vida, qu’entre goigs ò
penes<br > guarda segura.</p> <p>Ah! púgin altres a palaus que
habitan<br > grogues les ansies ab l’afany hidròpich,<br > negres
insomnis qu’en un llit de plomes<br > posan espines.</p> <p>Vàjan al
fòrum, hont febrosa turba<br > crida y s’empayta disputant la
presa<br > que la Fortuna dins la pols humana<br > llansa per
riure.</p> <p>Puga jo, a l’ombra del natiu boscatge,<br > seny y
bellesa agermanar ¡oh artista!<br > seny y bellesa qu’ab ta lira
forman<br > digna aliansa.</p> <p>Sí: que a tes obres el bon seny,
Horaci,<br > guía la dansa de gentils estrofes,<br > tal com Silenus,
el vell gris, guiava<br > dansa de nimfes.</p> <p>Elles ben àgils y
formant corona<br > donan al ritme la lleugera planta:<br > riuen les
Gracies, y se sent l’efluvi<br > d’alta ambrosía.</p> <h2
id="ii-a-virgili">II A Virgili</h2> <p>Oh suavíssim, immortal
poeta!<br >
"mitat de la mev’ànima’t diría,<br >
com un jorn te digué l’amich Horaci,<br >
si tant gosava qui de lluny t’adora.<br >
Quí no t’estima si’t coneix? Ton estre,<br >
ton art suprem admiració’ns imposan;<br >
però encara promou més simpatía<br >
ton esperit, qu’en misteriós efluvi<br >
la flor eterna de ton vers exhala.<br >
Ton esperit corpren. Té l’hàlit verge<br >
de les selves balsàmiques, l’augusta<br >
pau de les blaves ombres que s’estenen<br >
de puigs altívols, mentre’l sol declina<br >
y munta’l fum de les humils cabanes…<br >
Té la frescor del rou, l’unció que duen<br >
les plantes de virtut benefactora,<br >
la sanitat del camp en plè consorci<br >
del bon treball y la feconda terra.<br >
Té’l vel de la celístia, ’l tendre càntich<br >
de Filomela dolsament planyívol,<br >
l’efusió de les fonts, la llum serena<br >
del estel dels pastors a la vesprada.<br >
Rey de la solitut grata a les Muses,<br >
també cantares heroismes èpichs<br >
de primitius guerrers, un alt orígen<br >
fantasiant per la superba Roma.<br >
Axí regares del gran riu homèrich<br >
l’ample terrer llatí. Dins l’espessura<br >
de la mítica selva tu cullires<br >
aquell ram d’or que, com a ceptre màgich<br >
de poesía, te donà l’entrada<br >
per l’espectral imperi de les ombres.<br >
Y més qu’aquell avench, tu feres veure<br >
les fondaries del cor, vivent abisme<br >
que penetra ton cant. L’afecte tràgich<br >
de la púnica Reyna, la mort noble<br >
dels dos joves amichs tu consagrares<br >
ab tal cant, qu’encara avuy ne dura<br >
viva corrent de llàgrimes… Ah! sempre,<br >
demunt horrors, grandeses y batalles,<br >
demunt jòchs, infortunis ò ventures,<br >
ta poesía escampa son misteri<br >
de sentiment. Un no sé què dolcíssim<br >
de bon cor y de gracia fa tes obres<br >
incomparables dins l’edat antiga,<br >
oh Rey gentil de la tendresa humana!</p>
<p>No en và l’oracle sibil·lí digueres<br >
al imperi romà, donant l’anunci<br >
d’un naxement meravellós. L’aurora<br >
d’un nou ordre de segles descobrires<br >
des del cim de ton geni, y va nimbarte<br >
un tendre raig de la claror futura.<br >
Per axò fou que dins el gran eclipsi<br >
del món gentil, tu sol ja romangueres<br >
tot lluminós; y sols pogué la fosca<br >
transfigurarte, per servir de guía<br >
al vident d’altres mons Dant Alighieri.<br >
Per axò arreu les cambiants centuries<br >
t’adoren al passar, y tu fas sempre<br >
de guía y confident al cor poètich<br >
qu’es capàs de sentirte y pelegrina<br >
per camins de dolor ò d’esperansa…</p>
<h2 id="iii-a-cabanyes">III A Cabanyes</h2>
<p>Com una brosta de llorer novella,<br >
naxent d’antiga rel qu’estava oculta<br >
entre pedres ciclòpiques y marbres<br >
de clàssica ruina,</p>
<p>sobre l’august abatement s’axeca,<br >
evocant heroismes, ab sa fulla<br >
de tò metàlich y apuntada forma,<br >
a tall d’ínclita llansa;</p>
<p>talment surgí, malaguanyat poeta,<br >
ta solitaria inspiració, nodrida<br >
de noble sava y ab l’aspror y forsa<br >
de ta nadiva terra.</p>
<p>Ardit, auster y vigorós ton geni,<br >
era be’l geni de ta patria dura<br >
qu’ab sa lira de bronze s’adquiría<br >
del vers l’independencia.</p>
<p>Tu, desdenyant banalitats sonores<br >
y fàcil pompa buyda, sols cercavas<br >
intensitat, elevació, noblesa,<br >
qu’escolta qui n’es digne.</p>
<p>Sols qui n’es digne. Ni tirans altívols,<br >
ni baxa turba afalagar volgueres…<br >
Jamay al or venal ni al pler qu’embruta<br >
rendires homenatge.</p>
<p>Fins execrares la més docta lira,<br >
si ab sò d’adulació fou profanada,<br >
si va corrompre ab sensual mollesa<br >
la fibra de son poble.</p>
<p>Axí, fente del art un sacerdoci,<br >
el foch sagrat ne manteníes, y altre<br >
ardor no t’inflamà, més qu’amor pura<br >
y entusiasme magnànim.</p>
<p>Del món helènich adorant la forma,<br >
tu l’esperit d’altr’època sentires,<br >
y modulares a una verge’l càntich<br >
de suspirants estrofes.</p>
<p>Fins més allà de la grandesa humana,<br >
el pur crisma assolint del Evangeli,<br >
en l’altar el vessares quan ta Musa<br >
volà nimbada ab l’iris…</p>
<p>Sublim nasqueres; mes l’humana gloria<br >
te fou negada, car l’edat caduca<br >
del classicisme bort no comprenía<br >
la clàssica noblesa.</p>
<p>Y’l manllevat idioma, resistintse<br >
a les audacies de ton estre indòmit,<br >
violencies ne patí, que no tolera<br >
son geni d’altra rassa…</p>
<p>¡Ah! la llengua materna te calía<br >
per abocarhi’l cor… Mes exa parla<br >
desdenyada, envilida, corrompuda,<br >
ja l’art la creya morta.</p>
<p>¡Oh cantor sense llengua! axí passares,<br >
obscur y pensatiu, en curta vida…<br >
Després l’oblit d’immerescut silenci<br >
cubrí la teva tomba.</p>
<p>Y aqueix oblit immerescut perdura,<br >
malgrat l’esfors inútil d’algun sabi,<br >
mentres la folla multitud aclama<br >
vulgaritats indignes.</p>
<p>Oh jove atleta de la forta lira!<br >
qu’eras be’l geni de la patria dura,<br >
ara qu’en gloria ta materna llengua<br >
retorna a vida nova,</p>
<p>¿per què no tornas tu? ¿Per què en l’esplèndit<br >
ressurgiment qu’a ton terrer esclata,<br >
alsar no tornas jovenil la testa,<br >
com fresch botó de lliri?</p>
<p>Ay! tu qu’ab tal imatge te planyías<br >
de que’ls hèroes passats no revinguessen,<br >
tampoch may més has de venir a l’obra<br >
que t’assignava’l geni.</p>
<p>Y romandrà ton buyt… més buyt encara<br >
essent inadvertit; y may ton poble<br >
sabrà lo que perdé quan tu morires<br >
abans d’ell recobrarse.</p>
<p>Tu, qu’a la patria arrebatat, pogueres<br >
al menys dexarhi ta mortal despulla,<br >
de ton doble esperit l’hereu suscíta<br >
potent sobre ton poble.</p>
<p>Y no manqui a ta rassa la corona<br >
qu’ab temps y millor sòrt cenyir debías,<br >
de Tarraco en l’Acròpolis sagrada,<br >
¡Pindar de Catalunya!</p>
<h2 id="iv-calma">IV Calma</h2>
<blockquote>
<p>Traducció de l’oda XVI del II llibre d’Horaci</p>
</blockquote>
<p>Calma suplica’l navegant qui’s troba<br >
per la mar ampla si ja negre núvol<br >
tapa la lluna y cap estel propici<br >
guía li dona.</p>
<p>Pau vol la Tracia furïosa en lluytes,<br >
pau vol la Media que’ls buyrachs adorna,<br >
pau, amich Grosfe, que ni ab or ni perles<br >
poden comprarne.</p>
<p>Ah! ni riqueses ni lictors de Cònsul<br >
tristes angoxes de cap cor allunyan,<br >
ànsies qui sota entexinat riquíssim<br >
pàlides volan.</p>
<p>Prou té per viure qui en modesta taula<br >
posa ab nou llustre lo saler dels avis:<br >
may li dissipan una sòn lleugera<br >
sòrdides ansies.</p>
<p>Què tant d’esforsos per tan curta vida?<br >
¿Per què dins terres qu’altre sol feconda<br >
viure voldríam? ¿Quí, dexant la patria,<br >
fuig de sí propi?</p>
<p>Munta l’angoxa dins les naus ferrenyes,<br >
corre y encalsa’ls esquadrons qui trotan;<br >
ràpida corre més que’l cerf, ò l’ayre<br >
qu’alsa tormentes.</p>
<p>L’ànim, alegre en lo present, no curi<br >
lo que demà puga venir; les penes<br >
mescli ab lo riure… Rès al món se troba<br >
bò de tot cayre.</p>
<p>Mort primerenca desgracià un Aquil·les;<br >
llarga la vida per Titon fou càstich…<br >
Axí tal volta la fortuna’m dona<br >
lo qu’a tu’t nega.</p>
<p>Tu tens dominis hont a mils pasturan<br >
sícules vaques; per ton carro eguinan<br >
poltres superbes, y’t vesteix molt cara<br >
púrpura doble.</p>
<p>A mi certera’m concedí la Parca<br >
terres ben curtes, de la Musa grega<br >
l’hàlit amable… y desdenyar l’indocta<br >
turba maligna!</p>
<h2 id="v-vora-una-font">V Vora una font</h2>
<p>Plaume la Nàyade qu’en les recòndites<br >
verdors ombrívoles aboca l’àmfora,<br >
ab notes trèmoles de flauta idílica<br >
y singloteig de tórtora.</p>
<p>Son llit perfúmali murta aromàtica,<br >
sa ona may tèrbola guaytan les dríades;<br >
y a sa caricia les pedres rústiques<br >
prenen finures d’àgata.</p>
<p>Tot l’ama. Vòltala turba placèvola<br >
d’aucells ab càntigues de varia música:<br >
y ab gust abèurashi la cabra díscola,<br >
com l’anyelleta càndida.</p>
<p>Fins pura y gèlida per la canícula,<br >
de plers y gracies la font es pròdiga.<br >
¿Per què, donchs, trèmola sa veu murmúrali<br >
com un cantar de llàgrimes?</p>
<p>No sé… Mes l’ànima per axò escóltala,<br >
talment simpàtica per que es planyívola…<br >
Sembla d’ausencies parlar, y súranhi<br >
flors de la vida pàlides.</p>
<p>Son les anèmones del cor efímeres,<br >
que l’aura ràpida de la existencia<br >
esfulla, y brèssales l’ona anyorívola,<br >
corrent a mars incògnites…</p>
<p>¡Oh font, oh Nàyade! ta veu de tórtora<br >
ja no’m diu èglogues, sinó elegíaques,<br >
tendres memories d’una edat càndida<br >
qui’s coronà d’anèmones…</p>
<h2 id="vi-devant-les-cascates-de-tibur">VI Devant les cascates de Tibur</h2>
<p>Saltan rugint al esglayat abisme<br >
formes incertes de vivent escuma:<br >
nàyades folles de furor poètich<br >
ploran y riuen.</p>
<p>Crits y rialles, estertors y càntichs<br >
mesclan ab l’ombra y esplendor claríssim…<br >
Càsashi’l geni del horror ciclòpich<br >
ab la bellesa.</p>
<p>Verges fontanes qu’esmortides cauen<br >
la vestidura pel rocàm s’esquinsan:<br >
volan y’s perden a la vall profonda<br >
vels de brumera.</p>
<p>Tot el ramatge del barranch tremola;<br >
l’au al volarhi esparverada gira;<br >
just a la gola dels avenchs qui roncan<br >
l’iris hi juga.</p>
<p>Sobre la penya més abrupta, al cayre,<br >
guayta en ruines la gentil rotonda,<br >
temple que Tíbur dedicarà a l’austera<br >
verge Sibil·la.</p>
<p>Oh! be està’l temple del antich oracle<br >
just a la vora del sonant abisme<br >
hont es eix riu impetuós, del estre<br >
símbol y norma.</p>
<p>Tal la suprema inspiració derrama<br >
pura y a lloure sa corrent sonora…<br >
Llum y tenebres, ò vergers y horrures,<br >
tot ho anima.</p>
<p>Tal en imatge de torrent qui salta,<br >
Píndar altíssim, figurà ton estre<br >
el qui tan hàbil feu aquí l’augusta<br >
lira de Roma.</p>
<p>Vora exes ones aprenía Horaci<br >
ímpetu, gracia, varietat, frescura…<br >
y l’admirable de sa viva estrofa<br >
salt de lirisme.</p>
<p>Tendra elegía modulà Tibul·lus<br >
vers hont exa aygua sanglotant reposa;<br >
y entre’ls poetes passà aquí Mecenas<br >
díes olímpichs.</p>
<p>Musa, captiva de severs estudis,<br >
rómp ja les traves. Ta perduda forsa<br >
sent que retorna: ja a mon cor bategan<br >
rítmiques ales.</p>
<p>Alsat, oh Musa! Romaní silvestre<br >
cúll per corona; y oferintla als genis,<br >
pénjala, y grava al antiquíssim pòrtich,<br >
grava per signe:</p>
<p>“Mort a la gloria, jovencell poeta<br >
dins exes aygues revivà sa Musa.<br >
Estre suscitan tes rieres… Salve,<br >
clàssica Tíbur!”</p>
<h2 id="vii-mediterrania-marenostrum.">VII Mediterrania Marenostrum.</h2>
<p>Cel y mar lluen blavors diàfanes<br >
en competencia. L’oreig anímashi,<br >
y jugant ab les ones qui jugan,<br >
rompre les fa com en rialla fresca.</p>
<p>Sus! Vía fòra! Saupada l’àncora,<br >
infla les veles ratxa fresquívola,<br >
y s’emporta la nau, falaguera,<br >
com un alè de joventut y gloria.</p>
<p>Arreu desfilan platjes esplèndides,<br >
puntes qu’avansan, cales recòndites,<br >
y, en penyals d’escultòrica trassa,<br >
cavernes dignes d’habitarhi un Cíclop.</p>
<p>Ah! aquí respira la Musa homèrica<br >
dins sa més propia claror olímpica:<br >
aquí’l goig de la vida s’hi tasta,<br >
com glop vessat de la nectària copa…</p>
<p>Miràu: la forma d’exa península<br >
par que reclami columnes jòniques,<br >
sò de lèsbiques lires, ò idees<br >
tals com aquelles que Plató parlava</p>
<p>y embadalían del Cap de Súnium<br >
les clares ones… Oh! tan poètiques<br >
com les costes de l’Atica brillan<br >
nostres riberes de la llum amades!</p>
<p>Miràu: ja mouen dansa agilíssima<br >
delfins qui saltan, com si, pletòriques<br >
d’alegría vivent, exes aygües<br >
un nou triomf a Galatea fessen.</p>
<p>Fills bellugosos de la mar rítmica,<br >
aqueixs sirenis aman la música:<br >
ells ab pròvida esquena salvaren<br >
l’antich cantor precipitat a l’ona.</p>
<p>Axí vols càntichs, oh tu mar clàssica,<br >
mar venerable llatina-helènica,<br >
qu’ara rius tan serena y tan jove,<br >
com al cantarse l’Odissea augusta!</p>
<p>Mar de suprema blavor safírica,<br >
inagotable font de sal àtica,<br >
ets bressol de la forma perfecta,<br >
gremi matern de l’humanal cultura!</p>
<p>Sens tu, la fonda por occeànica<br >
retret hauría tota nau frèvola:<br >
tu, invitant ab l’abràs de tes costes,<br >
caminar feyas els primers navilis.</p>
<p>Axí escampares en fàcil càrrega<br >
els fruyts d’Egipte, la tiria púrpura,<br >
l’or d’Ofir, les riqueses de Tarsis,<br >
l’art y l’idea, animadors de pobles…</p>
<p>Y al coronarte ciutats marítimes,<br >
feren de l’Asia, l’Europa y l’Africa<br >
l’antich món; y si un nou se n’hi ajunta<br >
de tu nasqué’l Descubridor magnànim.</p>
<p>Mar de les terres, cor de l’Historia,<br >
tu tens la sava rejovenívola…<br >
Ah! si’l temps a ma terra tornavas<br >
y gran empori de tes naus la feyas,</p>
<p>com aleshores en que, plè d’ímpetu,<br >
gosava dirte Roger de Lluria:<br >
“que ni un peix nadaría en tes ones,<br >
si ja no duya son escut per marca!”</p>
<p>En tant, retémpra la nostra cítara,<br >
d’atzur y ritme penétrans l’ànima;<br >
y nostr’Art, de tu digne, navegui<br >
a ton embat de joventut y gloria!</p>
<h2 id="viii-adolescencia">VIII Adolescencia</h2>
<p>Tu qu’en la gràcil pubertat empinas,<br >
pom d’esperanses, l’axerida testa<br >
d’ayre fresquívol y color de rosa,<br >
rosa qu’esclata;</p>
<p>riu en bon’hora! Dolsament te besan<br >
somnis de l’auba qu’esmaltats relluen,<br >
per que té Psiquis jovenil les ales<br >
de papallona.</p>
<p>Ríu, qu’ara núbil te somriu la vida:<br >
ella t’enflora’ls caminals, t’axampla<br >
brassos simpàtichs y horitzons te mostra<br >
per espayarthi.</p>
<p>Fins si gemegas, ton ocult desfici<br >
ara t’esplica’l rossinyol qui canta;<br >
si ploras, pluges del Abril be semblan<br >
llàgrimes joves.</p>
<p>Tot te delita y t’encoratja: estudis,<br >
llar protectora, viatjar placèvol,<br >
altes empreses, entrellums de gloria,<br >
art y natura.</p>
<p>Créix, donchs, avènsa, coratjós triómfa;<br >
véssa ton càntich, que si’t manca lira,<br >
fins d’una canya sab l’Amor compondre<br >
rústica flauta.</p>
<p>Ay! mes, alerta a divagar inútil<br >
per les florestes d’ociós platxeri,<br >
lluny de les sanes amistats qu’imposan<br >
noble fatiga.</p>
<p>Dels Argonautes en l’heroych navili<br >
Hylas l’esplèndit jovincel anava,<br >
quan va sortirne pera durhi ab l’urna<br >
aygua de beure.</p>
<p>Embadalintse a la floresta ignota,<br >
flors variades tot arreu cullía…<br >
Se’n feu corona, se mirà en les aygües,<br >
juga qui juga…</p>
<p>L’urna oblidada al recullir, de sobte<br >
pres entre dolsos y fatals abrassos,<br >
reya y plorava dins un gorch: pujarne<br >
ja no podía.</p>
<p>Hèrcules màxim, recorrent la costa,<br >
Hylas! cent voltes va cridar, cercantlo…<br >
Hylas! les penyes a la veu del hèroe<br >
fort ressonaren.</p>
<p>Entre nenúfars a la fi aquell jove,<br >
com entre somnis sentí’l crit del hèroe;<br >
mes al respondre, ja una veu sortía<br >
flèbil y vana…</p>
<h2 id="ix-retorn-de-la-primavera">IX Retorn de la primavera</h2>
<p>Ales, aromes, flors a miríades,<br >
càntichs y festes de vida pròdiga…<br >
Ton triomf es axò, Jovenesa,<br >
qui sempre nova per cad’any avansas.</p>
<p>Les noves fulles t’aclaman, trèmoles<br >
de goig, y l’ayre te fa caricies;<br >
te dú flors tot herbey, tota rama,<br >
fins el betzer y l’argelaga adusta.</p>
<p>Fins a l’escorxa del tronch decrèpita,<br >
com si hi colava sanch d’Hamadríades,<br >
surten brostes vermelles y gràcils<br >
pera oferirte renaxents corones.</p>
<p>Ta lley pregonan, gentils y ràpides,<br >
les orenelles, quan fidelíssimes<br >
van refent els niuets que tingueren<br >
dins el sopluig d’hospitalaries cases.</p>
<p>Els nius palpitan. Arreu salúdathi<br >
de l’aucellada la veu polífona;<br >
y al silenci nocturn Filomela<br >
diu tos encants ab melodiós deliqui.</p>
<p>Per tu bellugan, com flors volàtiques,<br >
les papallones y les libèlules,<br >
y els insectes humils se decoran<br >
a ton passatge de lluentes gales.</p>
<p>Dins les pastures d’herba fresquívola<br >
per tu se forman les vives èglogues:<br >
delitós el remat juga y salta,<br >
mentre’l pastor son flaviol modula.</p>
<p>Tot riu: sol, ayre, la terra pròvida,<br >
la mar calmosa, l’aygua reguívola,<br >
sols que passis, gentil Primavera,<br >
sobre’l vell món ab voladora planta!</p>
<p>Salut, oh Reyna del temps, esplèndida!<br >
Domína, y trèunos l’hivern de l’ànima;<br >
y entre flors y cansons escullides,<br >
restàura al menys nostre ideal, oh Flora!</p>
<h2 id="x-entrada-dhivern">X Entrada d’hivern</h2>
<p>Ja cau la Tardor pàlida y esfulla<br >
sa corona de pàmpols, que l’oratge,<br >
marcits y llagrimosos, arrossega<br >
com esperanses mortes.</p>
<p>El dia’s va arrufant. Legions de núvols,<br >
escabellats y atropellantse, venen,<br >
venen del nort ab un poder ombrívol,<br >
com invasió de barbres.</p>
<p>Entre’l fangós terrer, la mar plomissa<br >
y les montanyes moradenques, sura<br >
concirosa tristor, que les imatges<br >
evoca de la tomba.</p>
<p>Mes ah! ben lluny d’abominar tals díes,<br >
el meu cor s’hi complau. Es bell trobarse<br >
fòra la pols, l’agotament y el tedi<br >
d’una estació caduca.</p>
<p>Plaume’l torrent que bramulant errissa<br >
sa cabellera de lleó rogenca,<br >
ahont abans el sol hi calcinava<br >
un pedregàm de còdols.</p>
<p>Plaume mirar de la segura costa<br >
cavalls marins qui desbocats encrespan<br >
les blanques crins heroyques en la lluyta<br >
del Rey de les grans aygües.</p>
<p>Plaume l’horror sublim de la tormenta…<br >
y quan s’allunya al horitzó, daurantse,<br >
veure’l cúmul nimbós, com trone olímpich<br >
de majestat y gloria.</p>
<p>Benvingut el temps aspre! Ab ell revenen<br >
les energíes del esfors, qu’importan<br >
pera enaltir tot ideal en lluyta,<br >
qu’es lley de nostra vida.</p>
<p>Què hi fa si puja’l fret? Serà més dolsa<br >
la foguerada dins la llar dels avis,<br >
qu’ab son caliu volgut manten y eleva<br >
el culte de la patria.</p>
<p>Què hi fa si creix la nit tan llargaruda?<br >
Axí a la llantia vigilant d’estudi<br >
veuré passar les visions dels genis<br >
com en sagrada pompa.</p>
<p>Oh festivals del pensament! Mon íntim<br >
recó d’hivern no n’afretura d’altres…<br >
Dins aqueix bres de solitut y somnis<br >
tot l’univers palpita!</p>
<h2 id="xi-amistat">XI Amistat</h2>
<p>Fraternitat de l’ànima<br >
millor que la de sanch uneix les vides:<br >
es harmonía ingènita<br >
més forta en voluntat, com rès l’imposa.</p>
<p>D’amor té noble l’índole;<br >
però sens febre del sentit ni lluytes,<br >
sense torments ni llàgrimes<br >
de gelosía ò borrascós desfici…</p>
<p>En calma sereníssima<br >
escalfa’ls escullits que s’hi agombolan,<br >
com a l’ardor benèfica<br >
de la volguda llar hont riu la flama.</p>
<p>Es foch sagrat. Donàrenli<br >
altar solemne les virtuts, y dura<br >
nodrit de rames íntimes<br >
que, com més velles son, més be’l renovan.</p>
<p>¿Què hi fa si’s tornan àrides,<br >
amich, les ilusions que compartírem?<br >
Fentse recorts, més propies<br >
son per nodrir el foch, com rama seca.</p>
<p>Com una Vestal càndida,<br >
nostra amistat sa flama n’alimenti,<br >
y gravi ab mà fermíssima<br >
nostres dos noms units, al peu de l’ara.</p>
<h2 id="xii-als-joves">XII Als joves</h2>
<p>Fills d’una rassa dreturera y forta<br >
qu’unía’l seny ab l’ímpetu,<br >
no reneguèu de vostra sanch… ¡Oprobi<br >
pel fill qui n’es apòstata!<br >
Per honra té esser bort. Son cor espuri<br >
sols posa arrels paràssites:<br >
no té l’arrel que del terrer dels avis<br >
ne beu sava llegítima.<br >
Per ell es patria una buydor coberta<br >
d’algun mantell de púrpura,<br >
un tros de mapa, una abstracció volàtil,<br >
un mot de la retòrica…</p>
<p>Enfòra ¡oh joves! d’aqueix centre exòtich<br >
ahont la lluyta bàrbara,<br >
jugant la vida y mort d’homes y besties,<br >
se’n fa festa sacrílega.<br >
Ab tuf de sanch, carnatge y vil cridoria<br >
la multitut embriàgashi<br >
tumultuosa, contagiantse ab febres<br >
de decadencia pútrida…<br >
Enfòra, enfòra del variat prosceni<br >
la mímica faràndula<br >
que sols ja furga pels femers, cercanthi<br >
la riallada estúpida.<br >
Llavis y orelles que va ungir l’aroma<br >
de les cansons indígenes,<br >
no us profanèu ab cansoneig imbècil,<br >
rebuig de lletra y música!<br >
Fills d’una gent tan curta de paraules<br >
com era de fets pròdiga,<br >
no us encantèu ab les buydors lluentes<br >
d’una eloqüencia frívola.<br >
Es la bambolla de savó que, inflantse<br >
al buf d’un nin, esplèndida,<br >
s’irisa al punt, mes al instant no forma<br >
ni sols gotes efímeres.<br >
¡Alluny d’aquí l’inanitat rotunda<br >
d’estrofes y de clàusules,<br >
la colorayna, l’oripell, pomposos<br >
tresors de la miseria!</p>
<p>Mes ¡ah! fugint d’inveterats contagis,<br >
no entrèu plagues novíssimes<br >
¡oh joves! qu’ara meditau cor-presos<br >
quimeres hiperbòries.<br >
¡Alluny, alluny aquexa boyra eterna,<br >
mortalla tenebrívola<br >
que nostre sol rebutja! No us imposi<br >
l’Esfinx sempre enigmàtica<br >
que posa obscur lo clar, y per profondes<br >
vol vendre coses tèrboles…<br >
Jovent, aquexa copa d’art vessànich<br >
y sutils filtres, llànsala,<br >
que’t brinda l’opi del Nirvana búdich<br >
ò’l vi de les eumènides.<br >
Elles, crinades de serpents, ompliren<br >
de llur verí tal pàtera:<br >
qui en beu, un cap d’Orestes a les Furies<br >
ha consagrat per víctima!<br >
¡Alluny també deliqüescent cosmètich,<br >
untor de formes flàcides<br >
del art caduch! ¡Alluny ximplesa insulsa<br >
fingint candors ingènues!…</p>
<p>L’art veritable es sà, gallart y noble,<br >
tal com Apol·lo ab cítara<br >
y ab sageta potent. Té la bellesa,<br >
la joventut de l’ànima,<br >
la claretat, l’ardida forsa, l’hàbil<br >
maneig de fibra armònica,<br >
y l’arch terrible del bon dret qui mata<br >
la serp del fanch malèfica.</p>
<p>Tal vos somriga l’ideal ¡oh joves!<br >
unint el seny ab l’ímpetu,<br >
y ab gran serenitat, qu’es la divisa<br >
de la potencia màxima.<br >
Ah!’ls forts venen de forts. Alsàu l’emblema<br >
de l’avior llegítima,<br >
que cada poble sols ateny son astre<br >
seguint per la sev’òrbita.<br >
Siàu qui sou; mes no atiant vells odis<br >
de rassa, ni ab enfàtiques<br >
declamacions lloant tot lo qu’es vostre,<br >
fins les matexes úlceres…<br >
Siàu qui sou; mes no us tanqueu, ombrívols,<br >
dins una llar històrica<br >
sens horitzons. Volàu sobre les terres<br >
enfòra, amunt, com l’àguila!<br >
Ella ama’l niu de les maternes roques,<br >
però ab gran vol arràncashi<br >
y, travessant mil horitzons, domina<br >
espays de llum esplèndida.<br >
Per planes, mars, abismes y montanyes,<br >
ab vista potentíssima,<br >
tantost afina desitjada presa,<br >
impetuosa llànsashi<br >
de la regió del llamp. Mes no trasmuda<br >
d’essencia l’au indòmita.<br >
Ans bé, de tot lo que trescant aferra,<br >
gustantne fibres íntimes<br >
se’n assimila la potencia, y torna<br >
cap a son niu més àguila.</p>
<h2 id="xiii-lhèroe">XIII L’hèroe</h2>
<p>Es ell! Du’l signe de la victoria…<br >
Podrà en la lluyta caure y ser víctima,<br >
mes ningú podrà may arrancarli<br >
l’estel del front qu’un ideal fulgura.</p>
<p>Armes ò ceptres, enginys ò màquines,<br >
no atenyen l’astre de llum altíssima,<br >
ni a grapades de fanch que li llansi<br >
pot eclipsarlo la profana turba…</p>
<p>Ans be’l suplici sublima l’hèroe:<br >
sa sanch treu flames apoteòtiques,<br >
y’ls insults que l’infamia li tira<br >
de fems en terra a son llorer servexen.</p>
<p>Ell de son poble concentra l’ànima.<br >
Tranquil, hi atura les bregues díscoles;<br >
lluytador, hi remou les tormentes,<br >
com fa’l mestral sobre la mar voluble.</p>
<p>L’impuls qu’ell dona produeix l’ímpetu<br >
qu’enfora guía la gent y l’època,<br >
y demunt la corrent que se’n forma<br >
ell passa al trot de triomfal quadriga…</p>
<p>Devant l’enigma s’asseu per àrbitre;<br >
romp lo insoluble sa espasa autòctona;<br >
y al relleu de sa propia figura<br >
ell dona encuny a sa matexa patria.</p>
<p>Sortat el poble, sortosa l’època<br >
d’hont surt un hèroe de forsa màxima,<br >
com Amfió edificant ab la lira,<br >
ò com Theseu esvehidor de monstres!</p>
<p>Quan plana l’ombra de les catàstrofes<br >
y tot al caos sembla disòldreshi,<br >
ja es be l’hora del hèroe! Germíni<br >
la terra mare sa llevor feconda!</p>
<p>Hèroe! t’invocan les palmes èpiques,<br >
vola a cercarte l’oda pindàrica;<br >
y si’ls cors abatuts no’t suspiran,<br >
com que’t prometin els antichs sepulcres!</p>
<h2 id="xiv-al-poeta-quem-feu-present-de-fruytes-saboroses">XIV Al poeta que’m feu present de fruytes saboroses</h2>
<p>Sota un parral qui pampolós verdeja<br >
per les columnes jòniques de marbre,<br >
tot clapejant de soleyet y d’ombres<br >
bellugadisses el mosaych del atri,<br >
cal posar ton present, jove poeta!<br >
Oh, quín present de fruytes saboroses!<br >
Son de Tempé frescal? Son de l’Arcadia?<br >
A quín hort les cullires? Be pot férsen<br >
a les tres Gracies delicat obsequi,<br >
que de fruytes més sanes y esquisides<br >
ningú’n presentarà. Veníu rioleres,<br >
oh petita Pandara, oh jove Ixena,<br >
per oferirne les primicies pures<br >
a les Gracies matexes, coronades<br >
ab rou d’eterna joventut! No hi manqui<br >
Methymna ab sa gran copa ahont fulgura<br >
la netedat… No hi manqui la parella<br >
de Lamon y Alidé, vellets benignes,<br >
pera honrarnos la llar ab la constancia<br >
d’amor, qu’es foch sagrat y dura sempre…<br >
Mes del festí poètich vàja enfòra<br >
l’entonament aparatós. Que hi sía<br >
senzill y noble tot, com l’art helènich.<br >
Convidèmhi’ls amichs. Cad’un que porti<br >
son present escaygut ab cor placèvol.<br >
Jo sols hi podré dur de ma garriga<br >
qualque bresca de mel, però mel pura<br >
que pren l’abella als romanins estèrils,<br >
mel com ells olorosa y ben daurada,<br >
com rajolí del sol qui daura l’Illa!</p>
<h2 id="xv-labella">XV L’abella</h2>
<p>Sents tu l’abella brunzir? Escóltala<br >
com en vers gnòmich modula màximes:</p>
<p>“Si tenim ales, volèm!… llansèmnoshi<br >
per la serena blavor llumínica!…<br >
De tota cosa les flors balsàmiques<br >
trièm, xupèmne la mel recòndita,<br >
sense esfullarles; y arreu consérvisen<br >
l’encant, sens ferhi ni dany ni màcula…<br >
Observèm l’ordre, la lley harmònica,<br >
el treball sabi, la forma eurítmica,<br >
la gran concordia… Mes, si cal, sàpiga<br >
nostra justicia clavar com Nèmesis<br >
sa fletxa, encara que’n resti víctima!”</p>
<p>Sents tu l’abella brunzir? Escóltala<br >
com en vers àtich modula màximes.</p>
<h2 id="xvi-comiat">XVI Comiat</h2>
<p>Per un cel matinal tot blau y rosa,<br >
jo veya un temple de puríssim marbre<br >
blanquejar entre’l vert de la ribera,<br >
demunt les clares ones.</p>
<p>Ses columnades de gentils estríes,<br >
al perfilarse paraleles, feyan<br >
conjunt harmoniós, com el cordatge<br >
de la sagrada lira.</p>
<p>Esculpit el frontó, demunt el pòrtich<br >
serenitat irradiava augusta,<br >
com el front galeat y sereníssim<br >
de Pal·las Athenea.</p>
<p>Era allò, vist en fòra, ’l santuari<br >
del Art suprem. Còm ne sería esplèndit<br >
l’interior! Quín càntich, quíns oracles<br >
allà ressonarían!</p>
<p>Jo prou volguí pujarhi; mes vaig perdre<br >
l’incert camí; m’abandonà’l coratge;<br >
y l’esglay me digué: “Per què t’esforsas,<br >
somniador inútil?”</p>
<p>Després… el temple aquell perdí de vista,<br >
y ja may més he somniat muntarhi.<br >
Però a voltes, encara, per ma ruta<br >
girantme, ’l veig en fòra.</p>
<p>El veig, y deturantme a contemplarlo,<br >
ja per mi inassequible, en don indici<br >
al esforsat jovent qui canta y puja<br >
les costes de la vida.</p>
<p>Oh vosaltres qu’un jorn entreu al temple,<br >
no us deman pera mi ni una memoria;<br >
mes ah! gravàuhi lo que jo hi volía:<br >
el nom de nostra patria!</p>
</body>
</html>

